---
templateKey: 'blog-post'
languageKey: ca
title: 'Declaració de Rebel·lió'
date: 2019-01-28T15:04:10.000Z
featuredpost: false
featuredimage: /img/blog/2019-01-28-call-for-rebels_tn.jpg
description: >-
tags:
- xrbarcelona
---

![XR Call For Rebels](/img/blog/2019-01-28-call-for-rebels.png)

**La humanitat es troba davant d'un esdeveniment sense precedents en la seva història:** la pujada constant de la temperatura per causa de l'augment de la concentració a l'atmosfera de gasos d'efecte hivernacle, conseqüència d'un sistema econòmic capitalista (en les seves diverses formes) basat en el creixement econòmic il-limitat, la crema de combustibles fòssils i en la depredació d'uns béns naturals que són limitats, posant l'economia per sobre del planeta i de les persones, en definitiva, per sobre de la vida.

**Aquesta dinàmica, a menys que sigui corregida immediatament, ens catapultarà a la destrucció de la biosfera** i de tot el que estimem: aquest país, els seus pobles, els nostres ecosistemes i el futur de les generacions actuals i següents.

La ciència és clara: **estem en el sisè esdeveniment d'extinció massiva** i ens enfrontarem a la catàstrofe si no actuem de manera ràpida i sòlida. L'IPCC (Grup Intergovernamental d'Experts sobre el Canvi Climàtic), organisme internacional que depèn de l'ONU, en l'últim informe presentat l'octubre de 2018 ens dona de temps fins al 2030.

O sigui, segons el sempre prudent i políticament correcte **IPCC**, tenim només 12 anys per reduir de forma dràstica les emissions de gasos contaminants, abans que la dinàmica sigui irreversible.

Tot està en risc, arreu i a casa nostra: les nostres platges, els deltes, els Pirineus tal com encara els coneixem... I no es tracta només dels paisatges que estimem, es tracta també de tot allò en que se sustenta la nostra vida, inclosa la de les ciutats.

La biodiversitat s'està aniquilant arreu del món. Els nostres mars estan enverinats, àcids i segueixen pujant de nivell. La inundació i la desertificació faran que àmplies zones de terra siguin inhabitables i que generin una migració massiva. Actualment el nostre aire és tan tòxic que perjudica la salut, en primer lloc dels més petits i petites, que veuen compromès el desenvolupament de les seves capacitats cognitives i físiques per causa de l'augment de la contaminació, que provoca també que desenes de milers de persones morin cada any prematurament.

La ruptura del nostre clima ha començat. Hi haurà més incendis forestals, tempestes impredictibles, fam creixent, i reducció dràstica de l'aigua disponible.

**Si no actuem ara mateix, en molt poques dècades el clima que tindríem a Catalunya seria l'equivalent al del nord d'Àfrica.**

Davant d'això ens neguem a la resignació. Qualsevol ésser de pensament sa i racional, consciència ètica, preocupació moral o creença espiritual no pot negar, ignorar o deixar de prioritzar aquesta emergència ecològica i social.

D'acord amb aquests valors, les virtuts de la veritat i el pes de l'evidència científica, declarem el nostre deure d'actuar en nom de la seguretat i el benestar de les generacions actuals i de les futures, de les nostres comunitats i de la vida al planeta.

Nosaltres, d'acord a les nostres consciències i el nostre raonament, **ens declarem en rebel·lió no violenta contra totes les institucions corruptes i ineptes que amenacen el nostre futur.**

El sistema ha declarat la guerra a la vida, ignorant de forma deliberada dues dependències innegables: la ecodependència i la interdependència. Per viure necessitem els sistemes naturals, la resta d'espècies i necessitem cooperar i cuidar-nos entre nosaltres.

Hem de posar les persones i les cures en el centre, i garantir els drets de tots i totes pel sol fet d'existir.

Els moviments polítics reaccionaris i autoritaris que estan apareixent arreu del món no són més que el cos de guàrdia de les classes dirigents, tal i com va passar abans de la Segona Guerra Mundial. Només cal veure algunes de les primeres mesures que aproven quan arriben als governs: reducció d'impostos als rics i autorització per continuar destruint la natura encara més.

La desigualtat no para d'augmentar i les elits pretenen mantenir els seus privilegis i els seus estratosfèrics salaris o beneficis mentre el món s'ensorra. I com ho fan? Fent que ens oblidem d'elles, creant divisió entre les classes populars, sembrant la por i l'odi identitari, els prejudicis racistes i colonials, i redreçant-los cap a comunitats o col-lectius oprimits, mentre ens prenen drets que han costat dècades o segles de lluita.

Al mateix temps, la immensa majoria dels mitjans de comunicació desinformen d'acord als interessos dels magnats, fons d'inversió o grans corporacions a qui pertanyen, a esquenes del benestar de la gran majoria social i vulnerant les seves obligacions ètiques, deontològiques i professionals.

El moment actual es pot comparar a la situació prèvia a la Revolució Francesa. En aquell moment, els que tenien el poder i els diners no pagaven impostos, i els que pagaven els impostos no tenien cap poder real.

Us sona? Per tot això, necessitem recuperar la democràcia, reduir la desigualtat i que els canvis a tots els nivells que s'han de posar en marxa es facin amb corresponsabilitat i justícia social, fent que les possibles càrregues de les mesures es distribueixin segons les responsabilitats i capacitats de cada sector de la població.

Ara bé, aquesta lluita és una oportunitat per passar a un nou model, que ja no pot seguir basant-se en el creixement econòmic, més saludable i humà, menys consumista però amb més benestar. Existeixen ja moltes experiències reals d'èxit que ens indiquen camins possibles.

Des de fa uns mesos ha sorgit un moviment de desobediència civil anomenat Extinction Rebellion (XR), que aquí traduïm com Rebel·lió o Extinció. **Les demandes que fem, en sintonia amb les que fa el moviment internacional són bàsicament tres:**

### Les nostres demandes:

1.  Els governs han de dir la veritat sobre la gravetat de la nostra situació, han de revertir totes les polítiques que no s'ajusten a aquesta posició i han de treballar conjuntament amb els mitjans de comunicació per transmetre la urgència de la transició, incloent-hi el paper que els hi pertoca a les persones, a les comunitats i a les empreses i organitzacions.
2.  Els governs, cooperant entre ells, han de promulgar polítiques jurídicament vinculants per reduir de forma ràpida i dràstica les emissions de carboni tal i com demanen els científics i prendre mesures addicionals per eliminar l'excés de gasos d'efecte hivernacle no basades en somnis tecnològics inexistents.
3.  Necessàriament, aquestes demandes requereixen iniciatives i mobilitzacions de grandària i abast semblants a aquelles promulgades en temps de guerra. Tanmateix, no confiem en que els nostres governs facin els canvis audaços, ràpids i a llarg termini necessaris per aconseguir-ho i no tenim la intenció de donar més poder a la classe política. En lloc d'això, proposem assemblees ciutadanes que impulsin i supervisin la revolució ecològica i social, creant una democràcia adequada.

Aquesta rebel·lió necessita l'aportació de molta gent, de cadascú/na des de les seves possibilitats, capacitats i sensibilitats. T'uneixes?

***Rebel·lió o Extinció. XR Barcelona Gener 2019***

### Uneix-te a la Rebel·lió!

![XR Banner](/img/blog/common/xr-banner.jpg)
