---
templateKey: blog-post
languageKey: ca
title: Vaga mundial pel clima
date: 2019-09-27T15:04:10.000Z
featuredpost: false
featuredimage: /img/blog/2019-09-27-meeting-mayor-of-barcelona.jpg
description: >-
tags:
  - xrbarcelona
---

## MILERS DE PERSONES ES REBEL·LEN CONTRA L’EMERGÈNCIA CLIMÀTICA EN LA VAGA MUNDIAL PEL CLIMA

Rebel·lió o Extinció Barcelona, com a part de les plataformes convocants de les mobilitzacions, ha estat activa durant tota la setmana per tal de reclamar accions immediates per a aturar l’emergència climàtica i exposar la crisi a la societat.

La setmana del 20 al 27 de setembre, ha demostrat la força del moviment de reivindicació de mesures immediates contra l’emergència climàtica a nivell internacional. A Barcelona és especialment important la jornada de vaga climàtica del dia d’avui, 27 de setembre, que ha aconseguit aplegar més de 300 entitats en la convocatòria de les mobilitzacions ambientals més multitudinàries que ha viscut la nostra ciutat.

En aquest sentit, Rebel·lió o Extinció Barcelona hem estat una part clau de les lluites, com ja vam demostrar amb l’acció directa del passat 22 de setembre, o en la participació en la vaga climàtica d’avui. Conjuntament amb moviments com Fridays For Future estem aconseguint fer cada cop més visible la necessitat d’actuar de manera immediata per evitar l’extinció a què ens està abocant el sistema tòxic en què vivim. Els oceans s’estan alçant, i nosaltres també.

![Reunion amb l'alcaldessa de Barcelona](/img/blog/2019-09-27-meeting-mayor-of-barcelona.jpg)

D’entre les accions d’avui, en destaquem no només l’acció i mobilització civil, sinó que haguem arribat a reunir-nos amb Ada Colau, alcaldessa de Barcelona, per tal de discutir la implementació de set accions concretes que pot posar en marxa durant aquest mandat, en els propers quatre anys. Rebel·lió o Extinció Barcelona, conjuntament amb els col·lectius Climacció, Families For Future Barcelona, Fridays For Future Barcelona i el Moviment per la Justícia Climàtica, seguirem lluitant per a què les persones que ens governen implementin de manera immediata mesures com les que hem presentat per evitar la nostra extinció.

Prèvia a la Rebel·lió Internacional d’octubre

Des de Rebel·lió o Extinció Barcelona considerem especialment important la capacitat de mobilització que hem aconseguit durant aquesta setmana de lluita. Com a col·lectiu internacional, Extinction Rebellion hem convocat la Segona Rebel·lió Internacional, que començarà el 7 d’octubre. Tots els nodes locals d’Extinction Rebellion de l’Estat, portarem la lluita contra l’extinció en una gran mobilització a Madrid per tal d’exigir accions immediates per part del govern central en funcions.

Seguirem rebel·lant-nos amb amor i amb fúria fins que les nostres demandes siguin escoltades i les mesures que proposem s’implementin. Com sempre, mantindrem un compromís indiscutible amb la no-violència, i farem de la Rebel·lió una celebració inclusiva, colorida i alegre. 

*Amor i Ràbia*

*XR Barcelona*
