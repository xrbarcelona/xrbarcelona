---
templateKey: blog-post
languageKey: ca
title: Contra-campanya d’Extinction Rebellion pel Black Friday
date: 2019-11-29T11:04:10.000Z
featuredpost: false
featuredimage: /img/blog/2019-11-29-contra-campanya-black-friday-1.jpg
description: >
    Extinction Rebellion Barcelona denuncia l’impacte mediambiental i social de la campanya de Black Friday per denunciar el dia de l’any en què es fa un consum més elevat.
tags:
  - xrbarcelona
  - press
  - action
---

![Cartell: Estem consumint el planeta](/img/blog/2019-11-29-contra-campanya-black-friday-1.jpg) 

Extinction Rebellion Barcelona denuncia l’impacte mediambiental i social de la campanya de Black Friday per denunciar el dia de l’any en què es fa un consum més elevat.

Extinction Rebellion Barcelona porta a terme avui dues accions amb l’objectiu de generar un espai de reflexió i diàleg a la ciutat, i posar el seu gra de sorra per fomentar el pensament crític en clau de l’emergència climàtica i de justícia social. Quin impacte té la campanya de Black Friday? Val la pena aprofitar els descomptes de les empreses que més contribueixen a la contaminació i l’explotació al planeta? Què és realment prioritari? Quines podrien ser les alternatives? Com ens beneficien?

Extinction Rebellion i Fridays For Future hem decidit coordinar-nos a l’hora de fer accions, i hem decidit abordar dues de les indústries més contaminants i a l’hora més protagonistes de Black Friday: Fridays For Future durà a terme una acció a Pl. Catalunya per denunciar l’impacte de la moda ràpida, mentre que Extinction Rebellion se centrarà en la producció i venda d’aparells electrònics i l’obsolescència programada.

Les accions planejades per Extinction són la penjada de missatges de reflexió per tota la ciutat, i una performance a la tarda a la via pública en una zona comercial. Aquesta nit, doncs, algunes rebels han treballat perquè Barcelona es desperti avui amb més de 70 marquesines canviades amb un missatge d’Extinction Rebellion: “Estem consumint el planeta; no compris res per Black Friday i estalviaràs misèria, contaminació i el 100% dels teus diners”.  
La contra-campanya també pretén tenir un impacte a les xarxes socials, convidant a la ciutadania a pujar fotografies de les marquesines retocades amb els hashtags [#fuckblackfriday](https://twitter.com/hashtag/fuckblackfriday) [#blackfriday](https://twitter.com/hashtag/blackfriday) [#buynothingday](https://twitter.com/hashtag/buynothingday) [#hoynocompres](https://twitter.com/hashtag/hoynocompres) [#boicotamazon](https://twitter.com/hashtag/boicotamazon) [#boycottblackfriday](https://twitter.com/hashtag/boycottblackfriday).

A la tarda, un altre grup de rebels, durà a terme una acció performativa en clau d’humor, en ares de sensibilitzar als consumidors sobre l’efecte del seu consum, en especial sobre el consum d’aparells electrònics.

![Cartell: Estamos consumiendo el planeta](/img/blog/2019-11-29-contra-campanya-black-friday-2.jpg) 

Black Friday és una estratègia de màrqueting que incita a un consum i producció massius, en molts casos innecessari. Les vendes online suposen la multiplicació de vehicles de transport, i un ús excessiu dels materials d’embalatge. Els productes electrònics, en concret tenen un fort impacte social i mediambiental. Estan fets de matèries primeres escasses, que s’extreuen de la terra sota condicions infrahumanes, explotant adults i infants a altres països. A més, estan condicionats per l’obsolescència programada que força la seva renovació. La compra massiva d’aparells electrònics per Black Friday fomenta l’acumulació de residus electrònics, els quals augmenten un 20% cada any al món, havent-hi ara ja 50 milions de tones. Només el 20% dels productes electrònics es recicla al món, mentre que els abocadors desprenen productes tòxics com plom i mercuri a l’aire, l’aigua i la terra.

Per aquestes raons, Extinction Rebellion diu no al consum innecessari, l’obsolescència programada, l’explotació de les persones i els recursos naturals, i la contaminació brutal de l’únic planeta que tenim.

*És ara o mai.*

*Rebel·lió o Extinció*

![Cartell: Estem consumint el planeta](/img/blog/2019-11-29-contra-campanya-black-friday-3.jpg) 
